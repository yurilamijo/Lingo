Lingo op wikipedia:

Beginnen:
Tot 2000 werd Lingo bij de VARA uitgezonden en daar was de regel dat de nieuwe kandidaten altijd mochten beginnen.
Kandidaten die sneuvelden in de finale mochten de volgende aflevering namelijk een nieuwe poging doen, tot maximaal drie pogingen.
Als er geen oude kandidaten waren in een aflevering, werd er geloot.

Nadat de TROS het programma in 2000 overnam werd er altijd geloot wie er mocht beginnen.
Dit gebeurde door het opgooien van een muntje voor de opnamen.

Kaarten:
Ieder team krijgt aan het begin van het spel een lingokaart met 25 even of oneven getallen waarvan er 8 worden weggestreept.
Deze getallen variëren van nummer 1 tot en met 70.
Het is de bedoeling om een rij van 5 getallen (horizontaal, verticaal of diagonaal) weg te strepen.
Indien dit lukt is lingo behaald(In de cirkels verscheen dan het woord LINGO) en krijgt het team een nieuwe lingokaart waarna de beurt wisselt.
In het oorspronkelijke spel wisselde de beurt niet en kregen beide teams een nieuwe kaart na een lingo.
Later werd deze regel afgeschaft en krijgt enkel het team dat lingo haalt een nieuwe kaart.

Het raden van woorden:

Oorspronkelijk werd het spel met woorden van vijf letters gespeeld en op zaterdag met woorden van zes letters.
Sinds 2002 wordt Lingo met woorden van zes letters gespeeld.
In 2006 werd het spel met woorden van zeven letters geïntroduceerd.
Vanaf 6 februari 2012 krijgen de kandidaten zowel woorden van vijf, zes, zeven als acht letters (vanaf februari 2014 alleen vijf, zes en zeven letters) voorgeschoteld;
tevens werd toen het decor aangepast.

Het team dat aan de beurt is krijgt vijf pogingen om een woord te raden waarvan de beginletter gegeven is.
De spelers krijgen hiervoor acht seconden bedenktijd per poging waarbij ze het woord moeten spellen.
De lange ? telt als één letter. Het team mag niet overleggen.
Bij elke poging wordt aangegeven welke letters op de juiste plaats staan (rode vakje)
en welke letters in het woord zitten maar op een verkeerde plaats (gele cirkel).
Bij ongeldige woorden of overschrijding van de bedenktijd mag het andere team deze poging spelen met een bonusletter
(een extra letter die op de juiste plaats wordt gezet). Hierbij mag het team wel overleggen.
Indien slechts één letter van het te raden woord ontbreekt kan het team geen bonusletter krijgen.

Ongeldige woorden zijn:

Woorden die niet bestaan
Woorden die niet zelfstandig kunnen worden gebruikt
Woorden die met een hoofdletter beginnen
Woorden die zijn samengesteld
Woorden met een apostrof
Woorden die al eerder zijn ingevoerd in dezelfde beurt
Woorden met een verkeerde beginletter
Woorden die niet uit het gegeven aantal letters bestaan
Woorden die verkeerd gespeld zijn

Als het woord na vijf pogingen niet is geraden volgt een beurtwissel en mag het andere team een zesde poging wagen met een bonusletter.
Mislukt ook deze poging, dan wordt het woord weergegeven.
Er mogen geen ballen gepakt worden, maar de tegenstander blijft wel aan de beurt met een nieuw woord.

In 2008 is een nieuwe regel toegevoegd: het "kraken".
Als het team dat niet aan de beurt is het woord zeker weet kan het op een knop drukken en het juiste woord proberen te raden.
Het team krijgt slechts één kans. Als het woord correct is geraden wordt de score verdubbeld en behouden ze de beurt.
Na een foute poging wordt de score gehalveerd en gaat de beurt weer naar het andere team.

Bij het laatste woord mag het team overleggen. Tussen 2002 en 2006 werd dit woord met de eindletter gespeeld i.p.v. de beginletter.
Tussen 2012 en 2014 werd dit woord met 8 letters gespeeld. In 2014 werd het 8-letterwoord geschrapt en werd het laatste woord met 7 letters gespeeld.
Het team krijgt telkens 1 poging om het woord correct te raden. Als het niet correct is gaat de beurt naar de tegenstander.
De beurt wisselt totdat een team het woord correct raadt.

Het trekken van ballen:

Ballenbak als er nog geen ballen uit zijn getrokken: 18 blauwe ballen (waaronder 1 vraagteken), 3 rode ballen en 3 groene ballen.
Als een team een woord raadt krijgt dat team € 50,- en mag elke speler één bal trekken.
De getrokken nummers worden weggestreept van de kaart.
Als een speler het vraagteken trekt, mag deze zelf een getal op de kaart kiezen dat wordt weggestreept.
De bal met dat getal wordt hierdoor ongeldig bij trekking. Bij het trekken van een rode bal gaat de beurt naar de tegenstanders.
Ook zijn er in 1990 groene ballen geïntroduceerd. Wanneer een speler een groene bal trekt, mag deze nog een bal trekken.
Getrokken ballen worden in een gat gestopt, met uitzondering van de groene ballen.
Deze worden vooraan op de desk geplaatst nadat ze zijn getrokken.
Bij drie groene ballen wint het team de jackpot.